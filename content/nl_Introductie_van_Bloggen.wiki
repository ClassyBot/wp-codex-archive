== Wat is een "blog"? ==

"Blog" is een afkorting van "weblog", een term die gebruikt wordt om websites te beschrijven die op regelmatige basis nieuwe inhoud publiceren. Een blog bevat vaak persoonlijke overpeinzingen en commentaren, net zoals een dagboek, en verwijzingen naar berichten op andere websites. De berichten op een blog worden meestal gepresenteerd in omgekeerde chronologische volgorde.

De onderwerpen die op blogs worden aangesneden kunnen gaan van heel persoonlijke zaken tot gewichtige politieke onderwerpen, en er kan gefocust worden op één enkel onderwerp, of op een hele resem topics. Veel bloggers focussen op een specifiek onderwerp, zoals webdesign, interieurvormgeving, sport of technologie. Sommige blogs zijn eerder eclectisch van aard en voorzien links naar tal van andere websites. Andere blogs kunnen eerder gezien worden als persoonlijke dagboeken, waarin de auteur vertelt over de dingen des levens. 

Over het algemeen hebben de meeste blogs enkele gemeenschappelijke kenmerken:

* Een voorpagina met een chronologische lijst van berichten, de meest recente bovenaan. Vaak worden de berichten in categorieën of rubrieken ondergebracht.
* Een archief dat oudere berichten bevat.
* Een reactieformulier dat mensen toelaat te reageren op berichten.
* Een lijstje met links naar andere, gelijkaardige websites (een zgn. "blogroll").
* Eén of meerdere "[[#Feeds|feeds]]" zoals RSS, Atom of RDF.

== De inhoud van een blog ==

Inhoud is dé bestaansreden van elke website. Bedrijven zetten op hun website hun producten in de kijker. De website van een universiteit bevat informatie over studierichtingen, faculteiten en personeel. Journalistieke websites brengen het laatste nieuws heet van de naald. Persoonlijke blogs bevatten overpeinzingen of besprekingen. Zonder één of andere vorm van geactualiseerde inhoud is er voor de eindgebruiker vaak geen enkele reden om een website meer dan één keer te bezoeken.

De inhoud van een blog bestaat uit verschillende berichten of [[Glossary#Post|"posts"]], geschreven door één of meerdere auteurs. Over het algemeen schrijven bloggers hun berichten met behulp van een interface, ingebouwd in het blogsysteem. Sommige systemen voorzien ook de mogelijkheid om berichten offline op te stellen met zgn. [[Weblog Client|stand-alone weblog client software]], en ze later te uploaden en te publiceren.

== Lezersreacties ==

Een blog is in wezen een interactief platform. Eén van de leukste eigenschappen van een blog is immers dat lezers een reactie kunnen achterlaten op individuele berichten. De meeste blogs hebben een reactieformulier dat de lezer toelaat om te reageren. 

Er is echter nog een andere manier waarop auteurs van andere blogs een reactie kunnen achterlaten. Aan de hand van "[[#Pingbacks|pingbacks]]" of "[[#Trackbacks|trackbacks]]" kunnen ze andere bloggers op de hoogte brengen wanneer ze één van hun artikels bespreken of citeren. 

Dit alles zorgt er voor dat de conversatie tussen verschillende gebruikers en websites op eenvoudige wijze aan de gang kan blijven.

== Het verschil tussen een blog en een CMS ==

Software die je toelaat om een website te beheren wordt over het algemeen een CMS of "content management system" genoemd. De meeste blogsystemen worden gezien als specifieke vormen van content management systems. Ze voorzien gebruikers van de nodige infrastructuur om een blog op te zetten en te onderhouden, en kunnen publiceren op het internet erg eenvoudig maken: een bericht schrijven, een goede titel verzinnen en het artikel klasseren onder één of meerdere rubrieken. 

Terwijl sommige CMS systemen een uitgebreid en complex arsenaal aan functies bieden, heeft een vereenvoudigd blogplatform een interface die relatief gemakkelijk te bedienen valt, en laat het toe om creaties presentabel en publiek beschikbaar te maken. Met andere woorden, een goed blogsysteem laat je toe om te focussen op het schrijven, en zorgt er voor dat je je weinig of geen zorgen moet maken over de technische details.

WordPress is een geavanceerd en flexibel blogsysteem dat uitblinkt in eenvoud en gebruiksvriendelijkheid, en toch een brede waaier aan mogelijkheden biedt. Het gedrag en de weergave van een WordPress blog kan snel en gemakkelijk aangepast worden via de administratieschermen. 

Publiceren op het internet met WordPress stelt in essentie niet meer voor dan een bericht opstellen en op een knop drukken. WordPress zorgt er voor dat je teksten er goed uit zien en dat de html code die door het systeem gegenereerd wordt conform is aan de meest recente standaarden voor het wereldwijde web.

Wil je meer weten over WordPress, lees dan het artikel [[Getting Started with WordPress]], dat informatie bevat over hoe je snel en probleemloos aan de slag kan met WordPress, en meer uitleg verschaft over enkele basisfuncties van WordPress, zoals het schrijven van nieuwe berichten, of het bewerken van reeds bestaande inhoud.

'''''Terug naar de [[nl:Startpagina | Startpagina]]'''''

[[Category:Dutch Codex|I]]